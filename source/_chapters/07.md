---

extends: _layouts.markdown
section: content
title: لازم نیست دنیا را تغییر بدهی
number: هفتم
next_title: در لحظه تصمیم بگیرید
next_link: /chapters/08
---
دنیای کسب و کار از ابرتورم جاه‌طلبی رنج می‌برد. دیگر کافی نیست که یک محصول یا سرویس عالی تولید کنید و در اختیار کاربران قرار دهید. نه، امروزه این مهم است که کدام محصول تازه به بازار آمده همه‌چیز را تغییر می‌دهد. وعده‌ی وقوع هزار انقلاب در یک آن. بیخیال!

امروزه همه شیفته‌ی اینند که «اخلال‌گر» باشند. قوائد را بشکنند (قانون را هم زیر پا بگذارند) و در هر صنعتی که هستند قشقرق به پا کنند. ولی اگر خودتان به کاری که انجام می‌دهید برچسب «اخلال‌گری» بزنید، احتمالا نمی‌شود در واقعیت کارتان را اخلال‌گری دانست.

بیس‌کمپ دنیا را تغییر نمی‌دهد. همکاری و برقراری ارتباط را برای شرکت‌ها آسان‌تر می‌کند. به نظرمان همین به اندازهٔ کافی ارزشمند است و باعث شده کسب و کاری فوق‌العاده داشته باشیم، امانمی‌شود گفت که صنعت نرم‌افزار را بازنویسی کرده‌ایم. و این مسئله کاملاً قابل قبول است.

اگر بیخیال این فکر شوید که باید دنیا را تغییر دهید، یک بار سنگین از دوش خودتان و اطرافیانتان برداشته می‌شود. دیگر بهانه‌ای برای اینکه چرا باید ۲۴ ساعته درگیر کار کردن باشید وجود نخواهد داشت. فردا دوباره این فرصت را دارید که کار مفید و باارزش انجام دهید، حتی اگر امروز سر یک ساعت معقولانه به خانه بروید. 

بنابراین توجیه جلسات ساعت ۹ شب یا آخر هفته بسیار سخت خواهد شد. و نکتهٔ شیرین ماجرا اینجاست که وقتی در دورهمی خانوادگی بعدی شغلتان را تعریف می‌کنید مثل یک متظاهر هذیان‌گو به شما نگاه نمی‌کنند. «من چیکار می‌کنم؟ من توی PetEmoji کار می‌کنم. ما با اختلال ایجاد کردن توی صنعت بیمه‌ی حیوانات خانگی داریم دنیا رو عوض می‌کنیم!» آره جون عمه‌ت!

هدفتان انجام کار خوب باشد. هدفتان این باشد که در مواجهه با مشتری، کارمند و واقعیت عادلانه رفتار کنید. هنگام مواجهه با افراد در آن‌ها یک تاثیر بادوام بگذارید و کمتر نگران این باشید که چطور دنیا را تغییر دهید. به احتمال زیاد تغییردهنده‌ی دنیا نخواهید بود، و حتی اگر باشید، به این خاطر نبوده که روزی گفته بودید: «می‌خواهم دنیا را تغییر دهم.»