---

extends: _layouts.markdown
section: content
title: توهم بیشتر از دیگران کار کردن
number: چهاردهم
next_title: کار در محل کار اتفاق نمی‌افتد
next_link: /chapters/15
---

شما نمی‌توانید سخت‌تر از تمام مردم دنیا کار کنید. همیشه کسی پیدا می‌شود که حاضر است به سختی شما کار کند. کسی که به اندازهٔ شما تشنهٔ کار کردن است، شاید حتی بیشتر از شما.

فرض اینکه شما می‌توانید سخت‌تر و طولانی‌تر از دیگران کار کنید یعنی برای تلاش خودتان اعتبار بیش از حد قائلید و برای تلاش دیگران به اندازه‌ای که باید، اعتبار قائل نیستید. ۱۰۰۱ ساعت کار کردن در مقابل کسی که ۱۰۰۰ ساعت کار کرده کفهٔ ترازو را به نفع شما سنگین نمی‌کند.

چیزی که بدتر است، این است که مدیریت افراد خاصی را دارای اخلاق کاری عالی می‌داند چرا که همیشه در دسترسند و همیشه در حال کار کردن. این یک نمونهٔ وحشتناک از اخلاق کاری و یک مثال عالی از شخصیست که زیاده‌ازحد کار می‌کند.

اخلاق کاری عالی این نیست که هرزمان از شما خواسته شد، تن به کار کردن بدهید. اخلاق کاری عالی یعنی کاری به اتمام رساندن کاری که انجامش را از پیش قبول کرده‌اید، سر کار منصفانه تلاش کردن، احترام گذاشتن به دیگران، مشتریان و همکاران. تلف نکردن وقت، زحمت اضافه برای بقیه درست نکردن، موی دماغ نشدن برای دیگران. اخلاق کاری عالی یعنی اینکه سعی کنید اساساً آدم خوبی باشید طوری که دیگران بتوانند رویتان حساب کنند و از کار کردن با شما لذت ببرند.

پس اگر مسئله بیشتر کار کردن از دیگران نیست، راه و رسم پیشرفت در زندگی چیست؟

مردم موفق می‌شوند چون بااستعدادند، خوش‌شانسی می‌آورند، در زمان مناسب در جای مناسبی هستند، کار کردن با دیگران را بلدند، می‌توانند داستان‌سرایی کنند، می‌دانند کدام جزئیات بااهمیتند و کدام جزئیات اهمیتی ندارند، می‌توانند در تصویر بزرگ و کوچک هر موقعیتی را ببینند و می‌دانند اگر فرصتی گیرشان آمد چطور از آن استفاده کنند. دلایل بسیار دیگری هم وجود دارد.

پس توهم بیشتر از دیگران کار کردن را از ذهن خود بیرون کنید. اخلاق کاری را با کار فشرده در ساعت‌های زیاد یکی نکنید. هیچ‌کدام قرار نیست موازنه را به نفع شما تغییر دهند یا کمک کنند تا آرامش پیدا کنید.