---

extends: _layouts.markdown
section: content
title: ۸ ساعت کافی، ۴۰ ساعت زیاد است
number: دهم
next_title: حفظ‌گرایی
next_link: /chapters/11
---

۴۰ ساعت کار کردن در هفته کافیست. کافی برای انجام کارهای رقابتی، عالی و مهم.

پس ما در Basecamp حداکثر همینقدر کار می‌کنیم، گاهی اوقات حتی کمتر، ولی هیچوقت بیشتر از هفته‌ای ۴۰ ساعت مشغول به کار نیستیم. در طول تابستان حتی جمعه‌ها را هم استراحت می‌کنیم، با این حال باز هم در ۳۲ ساعت مقدار زیادی کار مفید به انجام می‌رسانیم.

خبری از شب تا صبح کار کردن، یا آخر هفته‌ها کار کردن، یا «از برنامه‌ریزی عقبیم پس باید این هفته ۷۰-۸۰ ساعت کار کنیم» نیست.

این هفته‌های ۴۰ ساعته از روزهای ۸ ساعته تشکیل شده‌اند و ۸ ساعت در واقع برای کار کردن زمان زیادیست. یک پرواز مستقیم از شیکاگو به لندن حدود همین ۸ ساعت طول می‌کشد. هیچوقت یک پرواز بین قاره‌ای را تجربه کرده‌اید؟ طولانی و حوصله‌سربر! فکر می‌کنید تقریباً به مقصد رسیده‌اید، ولی ساعتتان را که چک می‌کنید می‌بینید هنوز ۳ ساعت تا فرود باقی مانده.

هر روز کاری تقریبا اندازهٔ پرواز از شیکاگو تا لندن طول می‌کشد. ولی چرا هنگام پرواز احساس می‌کنید زمان طولانی‌تر از وقتی که در محل کارتان هستید می‌گذرد؟ به این دلیل که پرواز بدون وقفه و مداوم است. احساس می‌کنید طولانی‌تر است چرا که واقعاً طولانی‌تر است.

زمانتان در محل کار کوتاه‌تر به نظر می‌رسد چرا که به قطعه‌های کوچک تبدیل شده. بیشتر افراد در حقیقت ۸ ساعت زمان برای کار کردن ندارند. به جز دو، سه ساعت، باقی زمانشان در جلسات، کنفرانس‌های تلفنی و دیگر حواس‌پرتی‌ها هدر می‌رود. پس با اینکه ۸ ساعت از نظر فیزیکی در محل کار حضور دارید، به نظر نمی‌رسد که بیشتر از دو سه ساعت آنجا گذرانده‌اید.

حالا ممکن است فکر کنید چپاندن تمام کارها در روزهای ۸ ساعته و هفته‌های ۴۰ ساعته می‌تواند استرس‌زا باشد. ولی اینطوری نیست. چرا که ما کارها را توی هم نمی‌چپانیم. عجله نمی‌کنیم. دستپاچگی به خرج نمی‌دهیم. ما با سرعتی آرام و پایداری بالا به انجام کارها می‌پردازیم. و انجام کاری که تا روز جمعه ساعت ۵ بعد از ظهر تمام نشده را، دوشنبه صبح ساعت ۹ از سر می‌گیریم.

اگر نمی‌توانید تمام کارهایتان را در ۴۰ ساعت بگنجانید، باید در انتخاب کارهایی که برای انجام دارید بهتر شوید، نه اینکه ساعت‌های طولانی‌تری به کار کردن بپردازید. بیشتر چیزهایی که فکر می‌کنیم مجبور به انجامشان هستیم، در واقع آن‌قدرها که فکر می‌کنیم هم ضروری نیستند. کارهایی که برای انجام داریم، انتخاب خودمان است، که اغلب هم انتخاب ضعیفیست.

وقتی بیخیال چیزهایی که نیاز ندارید می‌شوید، آن‌چه لازم دارید برایتان باقی می‌ماند. و آن‌چه که نیاز دارید ۸ ساعت در روز برای حدوداً ۵ روز در هفته است.