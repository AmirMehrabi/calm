---

extends: _layouts.markdown
section: content
title: در لحظه تصمیم بگیرید
number: هشتم
next_title: راحت باش
next_link: /chapters/09
---

ما در بیس‌کمپ چیزی به اسم برنامه‌ریزی بلندمدت نداریم، نه برای شرکتمان و نه برای محصولمان. اینجا خبری از برنامه‌ریزی‌های پنج ساله، سه ساله یا حتی یک‌ساله نیست. عمراً.

ما این کسب و کار را با برنامه‌ریزی شروع نکردیم و قصد نداریم با برنامه‌ریزی اداره‌اش کنیم. همینطور که پیش می‌رویم مسیرمان را برای چندهفتهٔ آینده پیدا می‌کنیم.

برای بعضی‌ها ممکن است این استراتژی کوته‌بینانه باشد. که همینطور هم هست. ما به معنای واقعی کلمه فقط چیزهای جلوی چشممان را می‌بینیم، نه تمام آن چیزهایی که می‌توانیم برای خودمان متصور باشیم.

برنامه‌ریزی کوتاه‌مدت میان اهالی کسب و کار وجهه خوبی ندارد، ولی ما فکر می‌کنیم مستحق این وجهه بد نیست. ما هر شش هفته یک‌بار تصمیم می‌گیریم که قرار است در طول این مدت روی چه کار کنیم و این تنها برنامهٔ ماست. به هرچیزی فراتر از آن به چشم «شاید، حالا به موقعش می‌بینیم» نگاه می‌کنیم.

وقتی به هدف‌گذاری کوتاه‌مدت پایبند باشید، این فرصت را خواهید داشت که نظرتان را قبل از اینکه دیر شود عوض کنید و این مسئله یک فراغت بال بزرگ به همراه می‌آورد. این مسئله فشار برای برنامه‌ریزی بی‌عیب و نقص به همراه تمام استرس‌هایش را از بین خواهد برد. ما معتقدیم بهتر است کشتیتان را همزمان با دریافت هزاران بازخورد کوچکی که در طول مسیر دریافت می‌کنید هدایت کنید تا اینکه بخواهید با چند حرکت عظیم و از پیش تعیین‌شده کشتیتان را به سمت مقصد هدایت کنید.

از آن گذشته، برنامه‌ریزی بلندمدت یک حس امنیت غیرواقعی القاء می‌کند. هرچه زودتر اقرار کنید که ایده‌ای ندارید دنیا در پنج سال، سه سال و حتی یک سال آینده به چه شکل خواهد بود، زودتر هم قادر خواهید بود بدون ترس از گرفتن یک تصمیم بزرگ اشتباه به جلو حرکت کنید. اگر پیش‌بینی نکنید اتفاق ناخوش‌آیندی هم نخواهد افتاد.

بخش زیادی از اضطراب در مجموعه از درک این موضوع می‌آید که شرکت در حال طی کردن یک مسیر اشتباه است، ولی به دلیل پایبندی به «برنامه» دیگر کار از کار گذشته و «باید ببینیم چی پیش می‌آد». منتظر ماندن برای اینکه ببینیم چه پیش می‌آید فقط برای اینکه یک روز برنامه‌مان خوب به نظر می‌رسیده، یک اتلاف انرژی و استعداد غم‌انگیز است.

هرچه از چیزی دورتر باشید، مبهم‌تر می‌شود. آینده یک انتزاع بزرگ است همراه با میلیون‌ها متغیر ارتعاشی که شما کنترلی رویشان ندارید. بهترین اطلاعاتی که در مورد اجرای یک تصمیم دارید، در همان لحظهٔ اجراست. ما برای تصمیم‌گیری منتظر همان لحظه‌ها می‌مانیم.