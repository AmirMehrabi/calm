---

extends: _layouts.markdown
section: content
title: اثربخشی > بهره‌وری
number: سیزدهم
next_title: توهم بیشتر از دیگران کار کردن
next_link: /chapters/14
---

این روزها همه راجع به هک بهره‌وری صحبت می‌کنند. با جریان بی‌پایانی از روش‌ها و ابزارهایی روبرو هستیم که وعدهٔ بهره‌وری بیشتر می‌دهند. اما بهره‌وری بیشتر در چی؟

بهره‌وری مخصوص ماشین‌هاست، نه آدم‌ها. هیچ چیز معناداری در اندازه‌گیری یک سری اعداد و ارقام مربوط به کار با یک مقدار زمان مشخص، یا چپاندن مقدار بیشتری کار در زمان کمتر وجود ندارد.

ماشین‌ها می‌توانند ۷ روز هفته، ۲۴ ساعته کار کنند، آدم‌ها این توانایی را ندارند.

وقتی مردم روی بهره‌وری تمرکز می‌کنند، در حقیقت روی مشغول بودن متمرکز می‌شوند. پرکردن هر لحظه با کاری برای انجام. و همیشه کارهای بیشتری برای انجام وجود دارد!

ما در Basecamp به مشغول بودن باور نداریم. ما به اثربخشی اعتقاد داریم. چقدر کم می‌توانیم انجام دهیم؟ چقدر جا برای کوچک کردن کارها داریم؟ به جای اضافه کردن به لیست «برای انجام دادن»، به لیست «برای انجام ندادن» اضافه می‌کنیم.

بهره‌ور بودن به معنی پر کردن زمان‌های خالیست. برنامه‌تان را تا لبه پر کنید و تا آنجا که سرحد توانتان است کار کنید. موثر بودن به معنی این است که وقت بدون مشغلهٔ بیشتری برای خودتان پیدا کنید تا در کنار کار به انجام فعالیت‌های دیگر هم بپردازید. وقت برای اوقات فراغت، خانواده و دوستان؛ یا حتی برای اینکه مطلقاً هیچ کاری نکنید.

بله، اینکه هیچ کاری برای انجام نداشته باشید کاملاً قابل قبول است. حتی بهتر از آن، این است که هیچ کاری که ارزش انجام دادن داشته باشد نداشته باشید.

اگر در یک روز مشخص فقط به اندازهٔ سه ساعت کار دارید، بعد از آن دست از کار بکشید. لازم نیست پنج ساعت دیگر هم کار کنید فقط برای اینکه مشغول باشید یا احساس بهره‌ور بودن بکنید. انجام ندادن کاری که ارزش انجام ندارد، راهی عالی برای گذران وقت است.